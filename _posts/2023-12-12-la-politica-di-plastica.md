---
layout: post
title: "La politica di plastica"
date: 2023-12-12 00:00:00 +0100
author: lino-rialti
image: /assets/images/2023/12/madrid_-_ministerio_de_sanidad_politica_social_e_igualdad_2.jpg
image_alt: "Immagine di copertina dell'articolo"
description: "Viviamo assediati dalla plastica, lo sappiamo ma continuiamo ad utilizzarla, anche dove potremmo certamente farne a meno. Se di plastica ne consumiamo a..."
category: politica-interna
tags: ["Bestia", "doctor", "Facebook", "Green Deal", "like", "Matteo Salvini", "Meloni", "Morisi", "Mussolini", "Nutella", "plastica", "politica di plastica", "salvini", "spin", "twitter", "VinciSalvini", "x"]
---
Viviamo assediati dalla plastica, lo sappiamo ma continuiamo ad utilizzarla, anche dove potremmo certamente farne a meno. Se di plastica ne consumiamo a testa oltre 100 kg l'anno, a questa conta, dovremmo aggiungere anche una plastica più insidiosa, perché intangibile: la politica attuale. Sì, la politica 2.0, quella di Salvini ma anche di Meloni, che è poi la quella inventata da Berlusconi, è una politica completamente artificiale, di plastica, appunto.

    
![](images/2023/12/madrid_-_ministerio_de_sanidad_politica_social_e_igualdad_2.jpg)
Se, in democrazia, la politica tradizionale è l'arte di governare, prendere delle decisioni, da parte di rappresentanti del popolo, scelti per essere dei leader, ossia delle guide, oggi stiamo assistendo ad un triste ritorno, quello del populistico stare un passo indietro (Mussolini docet), rifiutandosi di prendere decisioni ma, addirittura, sentendo la necessità di consultare il popolo, le masse, prima di decidere su qualsiasi cosa, per evitare di perdere consenso. Come? attraverso un rapporto pseudo-diretto, quello offerto dei social media. I social, cosiddetti, offrono una opportunità ghiotta al populista che, attento, la coglie. La piazza social offre spunti, così il politico getta il pezzo di carne sanguinolenta sull'agone di un account ed attende le reazioni: quello che sarà il trend più appoggiato dalla "folla" virtuale, diverrà un proclama, un microprogetto politico. L'azione politica così partorita sarà poco durevole e spesso in contrasto con precedenti posizioni ma, ovviamente, di questi tempi, la coerenza non paga, o paga molto molto meno di questa semplice tecnica. Paga in termini di consenso, poco importa al populista di turno se, nel frattempo, lo Stato va in malora. L'importante è il consenso.

Giusto per far mente locale, negli ultimi anni, tutti abbiamo potuto notare che l’utilizzo dei social media è divenuto spasmodico ed ha ridefinito il panorama della politica, trasformando la natura stessa delle interazioni e delle comunicazioni politiche. Laddove un tempo la politica si svolgeva principalmente nei luoghi istituzionali, oggi assistiamo a una trasformazione radicale, con i social media che fungono da palcoscenico principale.

    
![](images/2023/12/news-485581.jpg)
L’ascesa dei social ha innegabilmente amplificato la voce dei cittadini, dando a ognuno la possibilità di partecipare al dibattito pubblico in modo diretto offrendo gratuitamente un servizio impagabile al politicante di turno. Tuttavia, questa *democratizzazione della voce politica* si accompagna a una serie di pericoli di cui non abbiamo sufficiente contezza. La brevità e la semplicità dei messaggi sui social media spesso semplificano la complessità delle questioni politiche, dando spazio a semplicistiche soluzioni e slogan buoni solo da sera a mattina, il tempo di una dormita e sono scadute, da cambiare. Questa non è certamente politica di qualità.

Inoltre, la corsa all’attenzione e alla visibilità su piattaforme come Twitter o Facebook ha incentivato una politica dello spettacolo, dove il carisma e la capacità di generare *like* spesso prevalgono sulla sostanza delle proposte. Il rischio è che la politica diventi un’arena di superficialità, in cui l’attenzione è catturata da titoli accattivanti piuttosto che dalla serietà delle idee. Tutti ricordiamo* La Bestia,* il meccanismo infernale inventato da un genio del male, Luca Morisi, autodefinitosi un *digital-philosopher*, un *social-megafono*. Questo geniale signore ha creato sui social, dal 2013, per 8 anni, l'immagine di Matteo Salvini.   Ne è stato lo spin-doctor,  la macchina per *like*, attraverso reazioni e commenti sul web ha reso il leader della Lega una delle personalità social tra le più influenti del Paese. Poi il tracollo, l’abbandono del ruolo – per un periodo sabbatico ha detto – dopo essere stato "beccato" dalla Polizia al centro di un festino, vicenda che lo vide accusato di cessione di droga e questo dopo aver, solo la sera prima, generato slogan contro trans e consumo di droghe. Quindi un periodo di ritiro a vita privata a casa del padre. Poi, il personaggio, rigenerato da un periodo di riposo, è tornato salendo nuovamente sul cavallo vincente: è sotto contratto quale *esperto responsabile della pianificazione e della promozione delle attività del vicepresidente del Consiglio* per 120 mila euro l'anno, ha contratti con i gruppi del Carroccio ed altri privati. 

    
![](images/2023/12/iolanda-apostolico-giudice-pozzallo-migranti.jpg)
E così siamo tornati alle battaglie in attacco: ci sarebbe lui dietro il video che ha acceso il caso *Apostolico*, la giudice che aveva osato disattendere il decreto che prevedeva la restrizione delle libertà dei migranti. E' stato pubblicato enfaticamente questo video, registrato, tra l'altro, da un Carabiniere, dove si vedeva la Apostolico manifestare, anni prima, in un evento pro-migranti. Una vicenda di killeraggio via social guidato da Matteo Salvini nei confronti della magistrata Iolanda Apostolico che dimostra, il ritorno alla aggressività tipica della Bestia che lavora dietro alle quinte per amplificare la propaganda del vicepresidente del Consiglio e leader della Lega nel tentativo estremo di fargli riprendere almeno parte dei consensi ora perduti. 

Negli anni scorsi Luca Morisi ha contribuito in maniera decisiva  all’aumento della popolarità di Salvini trainando con se il consenso della Lega, passata da un misero 4% alle elezioni politiche del 2013 al botto del 34% per le europee del maggio del 2019. E tutto attraverso tecniche all'apparenza semplici quanto invece complesse e frutto di ricerca come le card con i gattini, l’uso smodato della pubblicità di prodotti rigorosamente *made in Italy*: ricordate le mangiate di Nutella e le foto nei supermercati accanto ai barattoli di crema spalmabile? Ma poi il Papeete, le felpe della Polizia e di mille altri corpi e poi giochi a premi come il “*VinciSalvini*“. 

    
![](images/2023/12/105114280-397f02e7-9c37-4c4a-8906-5f3b9b035f4e.jpg)
Al centro di tutto la necessità di sottolineare la costante presenza, ovunque, di un nemico. Per Salvini soprattutto è il migrante. E allora la creazione di video bufala sull'arrivo in massa dei migranti, sul presunto pericolo di "sostituzione etnica" ecc. ecc.. Ma tutto questo, solo ed esclusivamente volto ad aumentare a dismisura la visibilità del Capitano, arrivato a collezionare più di 5 milioni di contatti sul web anche se lui ne dichiarava, ovviamente 6.

    
![](images/2023/12/elon-musk-768x432-1.jpg)
La polarizzazione è un’altra conseguenza dell’uso eccessivo dei social media. Algoritmi che promuovono contenuti simili a quelli già apprezzati creano bolle informative, isolando gli individui in cerchie che confermano le loro convinzioni preesistenti. Questa polarizzazione può minare il dialogo costruttivo e la comprensione reciproca, elementi fondamentali per una sana democrazia.

E' essenziale riflettere su come questa trasformazione influenzi la qualità e la sostenibilità della politica. Altro esempio l'avversione alle politiche green. La Meloni ha dichiarato di volere un Green Deal ma non ideologico. Che significa? Che non lo vuole ma non potendolo dire ha trovato questa forma. La sfida sarebbe trovare un equilibrio che valorizzi la partecipazione cittadina senza sacrificare la profondità e la coerenza delle discussioni politiche ma al momento questo appare un miraggio. Almeno ora sappiamo che la nostra politica non è vera ma fatta di plastica. Alla base della libertà c'è sempre la conoscenza.