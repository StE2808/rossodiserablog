---
layout: post
title: "25 aprile: pace e Liberazione"
date: 2024-04-04 00:00:00 +0100
author: lino-rialti
image: /assets/images/2024/04/salvini_berlusconi_meloni_2018_collage.png
category: cultura-spettacolo
tags: ["25 aprile", "Berlusconi", "Biden", "Conflitto", "fascismo", "fascista", "Fini", "Governo", "guerra", "Guerra Mondiale", "Liberazione", "Meloni", "Neofascismo", "neofascista", "Pace", "salvini", "Sangiuliano", "Zelensky"]
---

Il 25 aprile si avvicina. Quest'anno la Festa della Liberazione appare più importante che mai. E' importante perché resta lì, ogni anno ed ogni anno ci ricorda che la Liberazione è affar nostro, che siamo noi i fautori, gli artefici del nostro destino. Una ciclica chiamata alle armi, insomma, una annuale suonata di tromba per esortare alla lotta anche se il richiamo del 25 aprile è pacifico e pacificatore. La lotta di oggi deve servire per mettere fine alle guerre in corso e per scongiurare un allargamento dei conflitti ed evitare, così, la necessità del ricorso alla violenza della guerra.

    
![](images/2024/04/salvini_berlusconi_meloni_2018_collage.png)
Se con la morte di Berlusconi e l'eclissi di Fini, gli sdoganatori del neofascismo, per loro stessa ammissione, si sperava di aver scongiurato certi pericoli, il respiro è subito tornato corto, ansimante: con l'avvento della Meloni e del suo governo siamo scivolati ancora più a destra, anche Berlusconi pare se ne fosse accorto, alla fine.

    
![](images/2024/04/sangiuliano.jpg)
Siamo oggi, infatti, nelle mani di questa destra: una accozzaglia vendicativa e pronta a tutto pur di mantenersi al potere, al comando di una nave che è disposta a portare a fondo pur di governare fra i marosi illiberali. Siamo finiti nelle mani di chi non riesce nemmeno a dichiararsi antifascista, anche perché fascista lo è, seppur con un neo davanti. Il neo di non conoscere la storia, la geografia, la filosofia, l'arte, la cultura (viene in mente a Sangiuliano con le sue ultime sparate su Time Square) gente che nega fatti scientifici ed evidenze mediche pur di raccattare qualche voto tra i no-vax. Una destra populista che piace a molti popolani, come al tempo del triste ventennio, che incita alla forca l'immigrato ed assolve il malavitoso ed il corrotto creando norme salvacondotto. Così la "ggente" guidata da dietro, sospinta e non governata, derubata di denari e futuro è però felice, perché illusa di essere libera, proprio come nel periodo del cosiddetto Consenso. Questa destra utilizza meccanismi oliati noti come la Fabbrica del Consenso organizzata dal PNF con l'appoggio del GUF tra il 1932 ed il 1940. Hanno studiato, questi nostri governanti, solo i capitoli della storia che gli tornano più utili e saltato tutto il resto. Sono atlantisti convinti e vanno per la mano con Biden quando fino a ieri erano palesemente anti-atlantisti. Erano filo-putiniani ed ora sono per Zelensky. Insomma sono tutto ed il suo contrario purché mantengano la poltrona. 

    
![](images/2024/04/zelensky-800x512-1.jpeg)
Il 25 aprile è così una data topica, importantissima, basilare per rinsaldare, unire, schierare chi teme questa involuzione e soprattutto ha paura delle conseguenze che un governo così sta imbastendo.

    
![](images/2024/04/download-1.jpg)
L'Europa ha bisogno di un'Italia nuova, che la guidi verso la pace e che ci faccia uscire dalla spirale nera che ci sta avviluppando verso una guerra globale certamente devastante. Così i valori della Resistenza, che ha liberato l'Italia dal fascismo, rappresentano le fondamenta di un progetto che porti alle urne più cittadini possibile, così da fermare queste destre che in Europa si stanno preparando a devastare i diritti civili creando i presupposti per restaurare un movimento transnazionale neofascista. 

E' necessaria la mobilitazione, tornare tra la gente e riappropriarsi delle piazze. Le piazze quale, luogo proprio della sinistra storica, vera, solo così, coi numeri, con le masse mobilitate, si potranno evitare i manganelli, la repressione, l'oppressione, il silenziamento. Oggi è urgente darsi da fare: il nostro pianeta sta collassando per lo sfruttamento capitalistico delle risorse che ha portato alla devastazione ambientale, lo stesso spirito che guida quotidianamente lo sfruttamento dei lavoratori.  Questi sono temi buoni per un programma elettorale semplice ma efficace e comprensibile.

    
![](images/2024/04/25301279295_58a4cc9960_c.jpg)
In piazza, però, si deve andare per dire basta al genocidio del popolo palestinese, per fermare la guerra in Ucraina, per scongiurare l'escalation che già pare candidamente stagliarsi sul nostro orizzonte, insomma per ristabilire la pace. In piazza si va per riprendere in mano il nostro futuro e quello dei nostri figli. In piazza si deve scendere per rivendicare i diritti di lavorare e di poterlo fare in sicurezza. In piazza si deve andare per essere pagati decorosamente. In piazza per rivendicare i diritti civili e quelli di essere curati, tutti indistintamente e non solo se si hanno i soldi per pagarsi le cure. In piazza per difendere la libertà di stampa dopo l'occupazione, manu militari, della RAI e di quasi tutti i media.  

Le elezioni sono tutte importanti e lo sono sempre state, ma queste, le prossime, che siano quelle amministrative o le politiche europee, rappresentano l'ultima possibilità per metterci in salvo da questa classe di politici familisti, egoisti e pronti a tutto pur di restare col sedere incollato alla poltrona.